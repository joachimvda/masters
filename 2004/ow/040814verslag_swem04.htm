<html>

<head>
<link rel="stylesheet" type="text/css" href="stylesheet.css">
<meta http-equiv="Content-Language" content="fr-be">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>verslag swem</title>
</head>

<body bgcolor="#E8E8E8">

<p align="center">
<font face="Verdana" style="font-size: 14pt; text-decoration: underline; font-style: italic" color="#336699">Verslag 
SWEM, zaterdag 14 augustus.</font></p>

<p class="MsoBodyText" align="justify"><font face="Verdana" size="2">
<span lang="NL-BE">Een enorm sombere dag op de laatste manche van het Belgische 
Kampioenschap lange afstand te Lokeren, in het Zeilmeer. Maar eigenlijk hebben 
we toch nog geluk gehad dat we geen onweer of zware regenval voorgeschoteld 
hebben gekregen. Het bekende parcours in driehoekvorm vormde de plaats van 
afspraak vandaag. Opvallend was dat er in de voormiddag relatief veel deelnemers 
waren ten opzichte van de namiddag, wanneer de wedstrijden toch maar magertjes 
bezet waren. Kamprechters van dienst waren François Hoogers en Camiel De Grave.</span></font></p>
<p class="MsoNormal" style="text-align:justify"><font face="Verdana" size="2">
<span lang="NL-BE">Op de 5000m wedstrijden in de voormiddag zagen we voor het 
eerst dit seizoen Cindy Persoons in actie. Cindy, toch wel de beste Belgische op 
internationaal niveau, legde de 5000m af in 1u02min53sec, en dit na slechts 
enkele weken trainingsarbeid na een operatie. Ze kwam met ruime voorsprong aan 
voor Sanne Schaubroeck en Françoise Theate. Bij de heren, u raadt het al, was 
het Brian die zich wederom de sterkste toonde in 58min37sec. Dit belooft voor 
volgende week, wanneer hij in zijn eigen wedstrijd aantreedt. Om de tweede 
plaats werd hard gestreden, maar het was Maarten Hermans die het pleit won, en 
Frederic London nog net kon afhouden in de sprint. Op de 5000m schoolslag was 
het bij de dames Alexandra Joos die als eerste aankwam in een tijd van 
1u35min25sec, voor Heidi Lenaerts en Veerle Dehenau. Bij de heren viel de eer te 
beurt aan Michel Bogaerts van SCZ, die Andy Mabbe en Johan Clark van zich kon 
afhouden. Michel finishte in 1u32min13sec. Toch nog een kleine vermelding over 
het meedelen van het parcours bij de start, want ikzelf was samen met vele 
anderen in de waar aan het laatste keerpunt, of we nu onder het touw naar de 
meet moesten, of we het gewone parcours moesten volgen. Misschien een foutje van 
de kamprechter(s), of van de organisatie die onvoldoende informatie aan de 
wedstrijdleiding hadden doorgespeeld.</span></font></p>
<p class="MsoNormal" style="text-align:justify">
<span lang="NL-BE" style="font-size: 10pt; font-family: Verdana">In de namiddag 
werd de 1500m afgewerkt, twee toertjes in het meer, dat vandaag toch een 
temperatuur had van 21°C. Op de vrije slag heren was het een verwacht trio dat 
de top-drie bezette. Brian won voor Olivier en Frederic London. De 
respectievelijke tijden waren 18.40, 19.05 en 19.22. Bij de dames was het 
eerstejaars kadette Lorianne Six die de snelste tijd liet noteren in 20.49, voor 
Axelle Depreter (21.11) en Ilse Declercq (21.26). Bij de heren schoolslag werden 
de snelste tijden in dezelfde koers gezwommen, in wedstrijd 29. Lukas Spitaels 
van CHAT won voor Pieter van Herreweghe en Maarten Hennissen. De winnaar had een 
tijd van 24.02 en had ruim twee minuten voorsprong op zijn naaste achtervolgers. 
Op de twee toeren bij de schoolslag dames toonde thuiszwemster Maaike de Ridder 
zich de sterkste door een tijd van 28.17 te laten noteren. Ze won dan ook voor 
benjaminnes Joyce De Vos en Saskia De Smet, beiden van GBZ Beveren. Al bij al 
toch een goede organisatie, maar hopelijk volgend jaar meer succes met het weer 
toegewenst. Hieronder nog een korte samenvatting van de gezwommen podia.</span></p>

</body>

</html>